20. yüzyılda modernitenin içine düşmüş olduğu krizle birlikte ortaya çıkan post- modern
düşünce felsefeden sosyolojiye, edebiyattan sanata kadar birçok disiplini etkilemiştir.
20. yüzyılda akla duyulan güvenin dünyanın yaşadığı büyük bunalımlarla kaybolduğu
söylenebilir; bu dönemde ideolojilere duyulan güven sona ermekte ve toplumsal olana ilişkin her şey
daha karmakarışık bir hale gelmektedir. Post- modern düşüncede
modernitede var olan tek bir hakikatin yitirilmesi söz konusudur. Lyotard post-modern olarak ifade
edebileceğimiz bu durumu meta-anlatıların inandırıcılığını yitirmesi olarak tanımlamaktadır. Lyotard’ın düşüncesine göre modern dönemin totaliter bir biçimde dayattığı tüm
homojen üst-anlatıların yerini post-modern dönemde çoğulculuğu merkeze alan heterojen dil oyunları
almaktadır. Toplumsal bağları dil oyunlarıyla ilişkilendiren Lyotard’a göre toplumsal süreçlerdeki dil
oyunları tek bir merkezden üretilen ipliğin dokunmasıyla değil belirsiz sayıdaki farklı ipliklerle
dokunarak oluşmaktadır.
Çoğulculuğa ve anlamın çokluğuna işaret eden Lyotard’ın ve diğer post-modern teorisyenlerin
meta-anlatılara yönelik düşünceleri Atay’ın romanlarında karşımıza çıkmaktadır. Post-modern
düşüncenin Türk edebiyatına etkilerine baktığımızda ilk olarak Oğuz Atay karşımıza çıkmaktadır.
Meta anlatıları reddeden post-modern düşünceye ve bu eksende üretilen romanlara karşı bilhassa
Türkiye’de sağ ve sol eksenli ideolojik çatışmaların yoğun olduğu 70’li yıllarda olumsuz eleştiriler
yöneltilmiş ve bu eserler düşünce dünyasında yeterince gündeme gelememiştir. Atay’ın yazdığı
romanlar da bu olumsuz eleştirilerle karşılaşmıştır. Literatürde yer alan
çalışmalarda Oğuz Atay’ın post-modern edebi teknikleri kullanarak yazdığı romanların ve hikayelerin
analizleri edebiyat teorileri çerçevesinde değerlendirilmiş fakat bu romanlardaki post-modern
anlatıların sosyolojik bağlamları üzerinde yeterince durulmamıştır. Bu makale kapsamında Oğuz Atay
romanları ile post-modern düşünce arasındaki sosyolojik bağ mercek altına alınmakta ve Atay
romanındaki post-modern perspektifler incelenmektedir.
